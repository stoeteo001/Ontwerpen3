<html>
<head>
	<meta charset="utf-8">
	<meta http-equiv="X-UA-Compatible" content="IE=edge">
	<title>Closed Captions</title>
	<meta name="viewport" content="width=device-width, initial-scale=1">
	<link rel="stylesheet" href="https://fonts.typotheque.com/WF-023273-010687.css"> 
	<link rel="stylesheet" href="css.css">
</head>

<a href="index.html" class="previous">Previous</a>
<h2>Slaven mogen Nieuw Nederland niet uit</h2>
    
<h3>De paradox van New York als plek van vrijheid en tolerantie in tijden van slavernij, heeft zijn oorsprong in die paar decennia dat Nederland er voet aan de grond heeft. Als de slavenhandel eenmaal ‘goed’ op gang komt, verdwijnt de schijntolerantie tegenover zwarte Amerikanen en Afrikanen.<br><br><br> De meeste slaven zijn in het bezit van de WIC, maar die verkocht ze soms door aan lokale boeren of koopmannen. De veilingen van tot slaaf gemaakten hebben meestal plaats in Nieuw Amsterdam, maar er is ook bewijs van op zijn minst één veiling in Beverwijck (Albany) in 1659.
    
    </h3>   
    
    <h3 class=h3v1>De WIC blijft hoe dan ook controle uitoefenen op ‘het gebruik’ van de tot slaaf gemaakten. Omdat zij als voornaamste doel heeft de kolonie winstgevend te maken, is het van groot belang dat de arbeidskrachten in Nieuw Nederland blijven.<br><br><br> In de voorwaarden bij een veiling op 29 mei 1664 lezen we dat het de koper vrij staat zijn tot slaaf gemaakte als ‘Bond Slave’  te gebruiken of door te verkopen. Het document leert ons dat een mens destijds 100 gulden oplevert, afgemeten naar de waarde van bevervellen.</h3>
    
    
    <img src="Images/building_Tekengebied%201.svg" alt="worldmap"/>


<h1 class="grow"> Nieuw Amsterdam wordt New York</h1>
<p>De grootste gedocumenteerde Nederlandse aanvoer van tot slaaf gemaakten naar Nieuw Amsterdam valt samen met de inname van Manhattan door de Engelsen. Ze komen met het slavenschip Gideon, dat in 1664 uit Amsterdam vertrekt met aan boord, naast allerlei handelswaar, een lading ijzeren pols- en enkelboeien. Het vaart van Amsterdam naar Angola, waar de kapitein zoveel mogelijk slaven zo snel mogelijk moet inladen, zo luiden zijn instructies.
</p>
    <br>
    <p> Kort erop zeilt een Engelse vloot de haven binnen, op bevel van de hertog van York, om Nieuw Amsterdam in te nemen. De Nederlanders zijn niet opgewassen tegen de overmacht. De Engelsen nemen het eiland in zonder dat ze een schot hoeven te lossen. De Vrede van Breda, die in 1667 wordt gesloten, maakt de overname officieel.</p>
    
    <p>Onder Engels bewind mogen de Nederlandse kolonisten op het eiland blijven, mits ze trouw zweren aan de Engelse kroon. Voor de Engelsen zijn ze immers van grote waarde; de kolonie is nog jong, en de Nederlanders, met al hun kennis en ervaring, zijn onmisbaar.

</p>
    <br>
   
    


</html>